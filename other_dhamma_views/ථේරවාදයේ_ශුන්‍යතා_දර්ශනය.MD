## ථේරවාදයේ ශුන්‍යතා දර්ශනය ##

සව් ලෝ සතුන් අවිදු අඳුරෙන් එළියට ගෙන සුචරිත මාර්ගය ඔස්සේ දුකින් මිදීමේ ක්ෂේම භූමියට පත්වීමට මිනිසා මෙහෙයවීම බුදුරජාණන් වහන්සේගේ උතුම් අරමුණ වූයේ ය. ඒ සඳහා නොයෙක් විට නොයෙක් තැනදී නොයෙක් ලෙසින් දහම් දෙසූහ. දේශනාවේ පවතින ඒ විවිධත්වයට පැරණියන් කීවේ නවාංග ශාස්තාශාසනය කියා යි. (එනම් සුත්ත, ගෙය්‍ය, වෙය්‍යාකරණ, ගාථා, උදාන, ඉතිවුත්තක, ජාතක, අබ්භූතධම්ම, වේදල්ල යනුයි) බුදු රදුන් දෙසූ ඒ උතුම් දහම් ඉපැරණි ස්වරූපයෙන් තිබෙන්නේ පාලි ත්‍රිපිටකයේ බව භාෂා ඉතිහාසඥයන්ගේ මතයයි.
බුදු දහමේ දර්ශනය සෙවූ පසු කාලීන ආචාර්යවරයෝ නොයෙක් මත පළ කළහ. එහි ප්‍රතිඵලයක් වශයෙන් මහායානයයි කොටසක් වෙන්වූ අතර, අනෙක හීනයානයයි හැඳින්විණ. මහායානයේ ආරම්භකයා ලෙස සැලකෙන නාගර්ජුනාවාර්යපාදයෝ බුදු දහම ගැඹුරු ලෙස කල්පනා කර ‘මාධ්‍යමික ශුන්‍යවාදය’ පහළ කළහ. උන්වහන්සේ එය දර්ශනයක් වශයෙන් ගොඩනඟා විකාශනයට පත් කළත් එහි බීජය වනාහි මූල බුද්ධ වචනයවූ පාලි ත්‍රිපිටක යේ ම ඇත්තේ ය. එනම් එහි ‘සුඤ්ඤතා’ ව්‍යවහාරයයි.
මොඝරාජ බමුණා ඇසූ ප්‍රශ්නයකට බුදුරදුන් දුන් ‘සුඤ්ඤ තො ලොකං අවෙක්ඛස්සු’ යන පිළිතුර ශුන්‍යවාදයේ පදස්ථානය ලෙස සැලකිය හැක්කේ ය. තවද බුදුරදුන් ‘සුඤ්ඤතා විහාර’ යයි සතර බඹ විහරණ වැනි විහරණ විශේෂයක් දෙසුවා මෙන් ම එහි යෙදිද ඇත. මැදුම් සඟියේ චූල සුඤ්ඤත, මහා සුඤ්ඤත’ යන නම්වලින් සූත්‍ර දෙකක් ම එය පැහැදිලි කරමින් දේශනා කර ඇත.
අංගුත්තර නිකායේ ‘වතුකෝටික සුඤ්ඤතාව‘ වනාහි ශුන්‍යතා දර්ශනය පිළිබඳව ථෙරවාදයේ පවතින විශිෂ්ට විග්‍රහයකි. විදර්ශනාවේ ‘සුඤ්ඤතානුපස්සනාව‘ වූ කලි නිවන් දැකීමේ ක්‍රම විශේෂයන් අතර එකකි. 
මෙසේ බලනවිට ශුන්‍යතා දර්ශනය ථෙරවාද යයි සැලකිය යුත්තේ ය.
“ලෝකය ශුන්‍ය වශයෙන් බලන්න” යයි බුදුරදහු මොඝරාජයන්ට වදාළහ. මෙහි ශුන්‍ය වශයෙන් බැලීම නම් අටුවාචාරීන් විස්තර කරන හැටියට “ලොව කිසිවක් තම වශයෙහි නොපවතින බවත්, කිසිවක් සදහට ම නො පවතින බැවින් හිස් බවත් සලකා බැලීම” යි.
“ලෝකය ශුන්‍යය ලෝකය ශුන්‍යය’ යි කියනු ලැබේ. කොපමණකින් ලෝකය ශුන්‍ය වේද?” යි ඇසූ පැනයකට පිළිතුරු දුන් බුදුහු “ආත්මයෙන් හා ආත්මන්‍යයෙන් (තමන්ට අයිතියයි කියන දෙයින්) ලෝකය ශුන්‍යය”යි වදාළහ. විමසා බලනවිට තමා යයි කියා ගත යුතු ‘තමෙක්’ නැති බවත් එනිසා ම තමාට තමා යයි කියා ගත යුතු දෙයක් ඇතිවිය නොහැකි බවත් කී නිසායි.
මෙහි අනාත්ම දර්ශනය ම ශුන්‍යතා දර්ශනයයි. (පටිසංහිදාවේ පස්විසි ආකාරයකින් ශුන්‍යතාව කල්පනා කළයුතු හැටි වදාරා ඇත)
“සබ්බේ ධම්මා සමාසෙන - තිධා ද්වෙධා තථෙකධා
සුඤ්ඤාති සුඤ්ඤත්ථවිදූ - වණ්ණයන්තීධ සාසනෙ”
යනුවෙන් සැකෙවින් තුන් පරිද්දෙකින් ශුන්‍යතාව පැහැදිලි කර ඇත. (1) සියලු ලෞකික දේ ‘ධුව සුභ සුඛ අත්ත’ ලක්ෂණ නැති බැවින් එයින් ශුන්‍යයි, (2) සියලු මග්ග ඵල ධර්මයෝ “ධුව සුඛ අත්ත’ ස්වභාව නැති බැවින් ශුන්‍යයි. අනාසව බැවින් ඒවා සුඛයෙන් ශුන්‍ය නැත. (3) නිවණ ආත්ම ස්වභාවයක් නැති බැවින් අත්ත සුඤ්ඤ ය.
තවද ‘තමාත් තමන්ගේ දේත්’ (අත්ත - අත්තනිය) පිළිබඳව ශුන්‍ය ස්වභාවය කල්පනා කරන හැටි වතුකෝටික සුඤ්ඤතාවෙන් විග්‍රහ කර ඇත්තේ මෙසේ ය. (මෙහි කොන් සතරක් ඇත)
(1). කිසි තැනක ‘මමෙක්’ (මම යයි කිව යුතු කෙනෙක්) නැත.
(2). අනුන්ගේ කිසිවක (එනම් අනුන්ට අයත් වූ) මමෙක් නැත.
(3). මගේ යයි (එනම් මට අයිති යයි) කිසිතැනක අන් කිසිවෙක් නැත.
(4). මගේ යයි (එනම් මට අයිති යයි) කියන කිසිවක අන් කිසිවකුගේ දෙයක් නැත.
(මම, අනුන්, මගේ, අනුන්ගේ යන සතර සම්බන්ධ වූ සැටි ය.)
තව දුරටත් මෙය පැහැදිළි කරතොත් ඒ මෙසේ ය. පරමාර්ථ වශයෙන් ‘මම’ ය කියා කෙනෙකුත් නැත. ‘මගේය’ කියා දෙයකුත් නැත. අනුන් යයි කියා කෙනෙකුත් නැත. අනුන්ගේය කියා දෙයකුත් නැත.
චතුරාර්ය සත්‍යය ශුන්‍ය වශයෙන් බලන හැටි විසුද්ධි මාර්ගයෙහි දැක්වෙන්නේ මෙසේ ය.
දුක්ඛ මෙව හින කොච් දුක්ඛිතො
කාරකො න කිරියාඛ විජ්ජති
අත්ථි නිබ්බුති න නිබ්බුතො පුමා,
මග්ගමත්ථි ගමකො න විජ්ජති’
(දුකක් මිස දුගියෙක්, කිරීමක් මිස කරුවෙක් නිවනක්, මිස නිවුණෙක්, මගක් මිස මගියෙක් නැත.)
දුක්ඛිතයෙක් ඇතැයි පරමාර්ථ වශයෙන් ගන්නාවිට එය ආත්මයක් ඇතැයි ගැනීමක් වෙයි. හේතුඵල වශයෙන් හෙවත් පටිච්ච සමුප්පන්න වශයෙන් දුක සලකා බලන විට දුක්ඛිතයෙක් නොලැබේ. ඉතිරි හරිය ද එසේ ම යි.
තවද ආර්ය සත්‍ය සතර එකිනෙකට ශුන්‍ය වන සැටි එහි මෙසේ ප්‍රකාශිතය:-
තයමිධ නිරොධ සුඤ්ඤං
තයෙන තෙනාපි නිබ්බුතී සුඤ්ඤා
සුඤ්ඤං එලෙන හේතු
එලමපි තං හේතුනා සුඤ්ඤං”
(තුනක් නිවනෙන් හිස්, නිවන ද ඒ තුනෙන් හිස්, හේතුව පලෙන් හිස්, පලය ද හේතුවෙන් හිස්)
දුක්ඛ, සමුදය, මග්ග යන සත්‍ය තුනෙහි නිරෝධය නැත. එසේ ම නිරෝධයෙහි හෙවත් නිවනෙහි ඒ තුන ද නැත. හේතු ඵල වශයෙන් මේ සතර බලන විට සමුදය (තණ්හාව) දුකේ හේතුවයි. දුක ඵලයයි. දුකෙහි සමුදය නැත. සමුදයෙහි දුක නැත. එසේ ම මග්ග හේතුවයි. නිරෝධය එහි ඵලයයි.
මග්ගයෙහි නිරෝධය නැත. නිරෝධයෙහි මග්ගය නැත. මෙසේ අන්‍යොන්‍ය වශයෙන් ශුන්‍යයි. මෙසේ සලකා බලන විට ඊශ්වර නිර්මාණවාදය හා ආත්ම දෘෂ්ටිය නැතිවන්නේ් ය.
කමණීය විවරණයක්
අර්ථකථාචාර්ය මහානාම තෙරුන්ගේ ශුන්‍යතා විවරණය (පටිසංඅටුවා) ඉතා කමනීය වේ. “ගෙය ශුන්‍යයි (හිස් ය) කළය හිස් ය”යි කී විට ගෙය හා කළයේ නැතිකමක් - අභාවයක් අදහස් කරන්නේ නැත. ගෙය හා කළයේ වෙන දෙයක් නැති බව එයින් අදහස් කරයි. එමෙන් ‘සුඥේඤා ලොකො” 😊 ලෝකය ශුන්‍යයි) කී විට පරමාර්ථ ධර්මයන් ගේ අභාවයක් නොව එහි ආත්ම = ආත්මන්‍ය වශයෙන් ගත යුතු සාරයක් නැති බව ප්‍රකාශිත වන්නේ ය. බුදුරදුන් විසින් ද දේශනා කර ඇති පරිදි “ඉති යං හි ඛො තත්ථ න හොති තෙන තංසුඤ්ඤං සමනු පස්සති. යං පන තත්ථ අවසිට්ඨං හොති තං සන්තං ඉදං අත්ථිති පජානාති” යන වචනයෙන් ද “එහි යමක් නැද්ද එයින් (නැති දෙයින්) එය ශුන්‍යයි. එහි යමක් ඉතිරි ව ඇද්ද එය එහි ඇතැයි ද දැනගනී” යනු ශුන්‍යතා දර්ශනය බව පැහැදිලි වන්නේ ය.
සුඤ්ඤතා විහරණය
සුඤ්ඤතා විහාරය හෙවත් ශුන්‍යතා දර්ශනයෙන් යුතුව වාසය කිරීම කුමක් ද? යි අනඳ තෙරුන් විමසූ විට බුදු රජාණන් වහන්සේ දේශනා කළේ මෙසේ ය.
“ආනන්ද, මම පෙරත් දැනුත් සුඤ්ඤතා විහාරයෙන් බොහෝ සෙයින් වාසය කරමි යම්සේ මේ මිගාරමාතු ප්‍රාසාදය ඇත්, අස් ගවාදී සතුන්ගෙන් ද ජාතරූපාදියෙන් හා ස්ත්‍රී පුරුෂ සමූහයාගෙන් ද ශුන්‍ය වේද, එහෙත් භික්ෂු සංඝයා නිසා යම් මේ අශුන්‍ය බවක් ඇත්ද? මෙපරිද්දෙන් ම භික්ෂුව ග්‍රාම සංඥාව හා මනුෂ්‍ය සංඥාව සිහි නොකර (ඇත් ආදී සතු1න් හා මිනිසුන් නැති හෙයිනි) භික්ෂුන් පමණක් සිටින හෙයින් අරණ්‍ය සංඥාව පමණක් ඇති කර ගනියි. එවිට ග්‍රාමසංඥාව නිසා ඇතිවන කරදර මනුෂ්‍යසංඥාව නිසා ඇතිවන කරදර මොහුට ඇති නොවෙයි. එහෙත් අරණ්‍ය සංඥාව නිසා ඇතිවන කරදර පමණක් ඇතිවෙයි. මෙසේ “එහි යමක් නැද්ද, එයින් එය ශුන්‍යයි බලයි. එහි යමක් ඉතිරිව ඇද්ද, ඇත්තා වූ එය ඇතැයි දැනගනී. ආනන්දය, මෙසේ සත්‍යවූ පරිශුද්ධවූ ශුන්‍යතාවක්‍රාන්තිය (- ශුන්‍ය දර්ශන සම්භවය) වන්නේ ය. (චුල සුඤ්ඤතා සූත්‍රය - මජ්ක්ධිම නිකාය)
“මේ ක්‍රමයෙන් නෙව සඤ්ඤා නාසඤ්ඤායතනාදිය සිහි නොකර අනිමිත්ත චෙතො සමාධිය සිහිකර එය ද අභිසංඛතයකැයි දැන එහෙයින් ම අනිත්‍ය ස්වභාව ඇත්තේ යයි ද දැනගනි. එවිට ඔහුගේ සිත කාමාසවාදියෙන් මිදේ. මිදුණු කල්හි මිදුණා යයි දැනීම් ඇතිවේ. එවිට ඔහුට කාමාදිය නිසා ඇති වූ සෑම කරදරයක් ම දැන් නැත. හුදෙක් ජීවිත හේතු වෙන් සළායතනික ශරීරය නිසා පමණක් ‘අශුන්‍ය බවක්’ ඇතැයි සිතේ. මේ වනාහි පරමොත්තම ශුන්‍යතාවයි” මෙසේ වාසය කිරීම සුඤ්ඤතා විහාර නම් වේ.
අනිත්‍ය, දුඞඛ, අනාත්ම වශයෙන් බලා කරන විදර්ශනාව පිළිවෙළින් අනිමිත්තානුපස්සනා, අප්පණිහිතාන්දුපස්සනා, සුඤ්ඤතානුපස්සනා නම් වේ. මේ අනුව සංස්කාරයන් අනාත්ම වශයෙන් බැලීම සුඤ්ඤතාව බව සැළකිය යුත්තේ ය. ථෙරවාදය අනුව අනාත්ම දර්ශනය හා ශුන්‍යතාදර්ශනය එකක් බව මෙයින් පැහැදිලි ය.
ශුන්‍යතාව හා දර්ශනාන්තර
න්‍යාය බින්දුකාර ධර්මකීර්ති පාදයන් දක්වන “අනුප ලබ්ධිය’ ථෙරවාද සුඤ්ඤතාවට බොහෝ සෙයින් සමාන වන්නේ ය. එසේ ම න්‍යායකාරයන්ගේ අභාව පදාර්ථය සාකල්‍යයෙන් නොව බොහෝ සෙයින් ද මිමාංසකයන්ගේ අනුපලබ්ධි ප්‍රමාණය සාමාන්‍යයෙන් ද මෙහි සුඤ්ඤතාවයි. පටිසංහිදාවේ දක්වන ලද පස්විසි සුඤ්ඤතා ලක්ෂණයන් අතර “සංඛාර සුඤ්ඤතාව“ න්‍යායයේ “අන්‍යොන්‍යාභාවය” මයි.
මේ සුඤ්ඤතාව ස්වකීය දර්ශනය කරගත් නගාර්ජුනාචාර්යයන් කරන විවරණයත් ථෙරවාද විවරණයත් අතර වෙනසක් ඇත්තේ ය.
කොටින් කියතොත් පඤ්චස්කන්ධය ‘භාව‘ වශයෙනුත් ඒ පිළිබඳ ආත්ම - ආත්මන්‍ය කල්පනාව - දෘෂ්ටිය ‘අභාව‘ වශයෙනුත් ථෙරවාදීන් සලකන අතර මාධ්‍යමිකයන් (නාගර්ජුන) ඒ දෙකම අභාව ලෙස හෙවත් ශුන්‍ය ලෙස (“සර්වං මාධ්‍යම්කෙ ශුන්‍යං”) ගන්නා බව එහි අදහසයි. මහායානික “ශුන්‍යවාදය” මෙහිලා අප්‍රස්තාවික බැවින් විස්තර නොකෙරේ. කෙසේ වෙතත් බෞද්ධ අනාත්ම දර්ශනය තේරුම් ගැනීමට කළ වෑයමක ප්‍රතිඵලයක් වශයෙන් මාධ්‍යමික ශුන්‍යවාදය පහළ වූයේ යි සැලකිය යුත්තේ ය.
පූජ්‍ය හෑගොඩ ඛේමානන්ද හිමියන්ගේ ‘ධර්ම පර්යේෂණ ලිපි’ කෘතියෙන් උපුටා ගැනිණ.
(2506 - 1962 ජූනි ‘රසවාහිනී’ සඟරාවෙනි)

#### Back to main page
[back](https://github.com/dinukx/dhamma-notes/blob/main/Reference_list.md)