බුදු රජාණන් වහන්සේ දේශනා කළ දහමේ හරය නම් ත්‍රිලක්ෂනයයි... එනම් අනිත්‍ය දුක අනාත්මයයි.. අනිත්‍ය දැක්කොත් පෙර පසු නොවීම දුක අනාත්මයත් දකිනවා.. අනිත්‍ය නොදැක දුක අනාත්ම දකිනවා කියලා එකක් වෙන්නෙ නැහැ... මුලින්ම අනිත්‍ය ලක්ෂණය දකින්න ඕන..

අනිත්‍ය කියලා කියන්නෙ හටගෙන නැති වීම.. මොකක්ද හටගෙන නැති වෙන්නෙ..??
සිත තමයි හටගෙන නැති වෙන්නෙ.. හටගෙන නැති වෙන්නෙ බාහිර දෙයක් නෙමෙයි නිසා තමා තුලින් අනිත්‍ය දකින්න ඕන.. තමා තුලින් ධර්මය දකින්න කියලා බුදු රජාණන් වහන්සේ දේශනා කළේ ඒකයි... සිත තියෙන්නෙ බාහිර නෙමෙයි තමන්ගෙ පැත්තෙ..

ඇස කන නාසය දිව කය මනස විදිහට සිත බෙදලා තියෙනවා.. මේ සිත් තමයි හටගෙන නැති වෙන්නෙ.. මේ මොහොතේ හටගෙන මේ මොහොතේම නැති වෙනවා.. ඒකට කියන්නෙ සිත පෙර නොතිබීම හටගෙන ඉතිරි නැතිව නැති වෙනවා කියලා..

කෙනෙකුට මුල ඉඳලා තේරුම් ගන්න ලේසි වෙන්න මේක පිලිවලට කියන්නම්..

මම කියලා කෙනෙක් ඉන්නවා යැයි හැඟෙන්නෙ කොහොමද...??  
ඇස කන නාසය දිව කය මනස කියන ටිකට නේද මම කියලා කියන්නෙ.. ඔය ටිකෙන් පිට මම කියලා කෙනෙක් නැහැ... අතීතෙ ඉඳලා මේ වෙනකම්  ඔය ටික ඔක්කොම එකතු උන නිසා නේද උපන්දා ඉඳලා මම මේ වෙනකම් ආවා කියලා හැඟෙන්නෙ.. 

ඊලඟට ලෝකය කියලා එකකුත් උපන්දා ඉඳලා මේ වෙනකම්  තිබුණා නේද.. තමන් උපදින්නත් කලින් ඉඳලා ලෝකය තිබුණා , තමන් මැරුණට පස්සෙත් ලෝකය නම් තියෙනවා කියලා නේද හැඟෙන්නෙ... ලෝකය විදිහට අපිට හමු වෙන්නෙ මොනවාද...??? 
රූප ශබ්ද ගන්ධ රස පොට්ඨබ්බ ධම්ම කියන ටික තමයි අපිට ලෝකය විදිහට හමු වෙන්නෙ.. ලෝකය කොච්චර දේවල් තියෙනවා කිව්වත් මේ හයට යටත්..

අතීතෙ ඉඳලා මේ වෙනකම් එක දිගටම රූප ශබ්ද ගන්ධ රස පොට්ඨබ්බ ධම්ම තිබුණු නිසා නේද අතීතෙ ඉඳලා මේ වෙනකම් ලෝකය කියලා එකක් තියෙන්නෙ...

තව දෙයක් තමයි මේ මම හා ලෝකය කියන එක කිසිම වෙලාවක වෙන වෙනම පවතින්නෙ නැහැ... ඒ කියන්නෙ ඇස කන නාසය දිව කය මනස කියන්නෙ තමන්ටනෙ.. රූප ශබ්ද ගන්ධ රස පොට්ඨබ්බ ධම්ම කියන්නෙ ලෝකය... ඇසට රූපය , කනට ශබ්දය මේ විදිහටනෙ තියෙන්නෙ... 

ඇස කියන සිත හටගත්තා කියන්නෙ රූපය අනිවාර්යයෙන් තියෙනවා.. ඇස රූපය කවදාවත් වෙන වෙනම පවතින්නෙ නැහැ... අනිත් ටිකත් එහෙම තමයි... මේකට තමයි තමන් හා ලෝකය වෙන වෙනම පවතින්නෙ නැහැ කියලා කිව්වෙ...

කලින් තිබුණානෙ මම උපදින්න කලින් ලෝකය තිබුණා මම මැරුණට පස්සෙත් ලෝකය තියෙනවා  කියලා හැඟීමක්.. දැන් අන්න ඒක වැරදි බව තේරුම් යන්න ඕන..

ඊලඟට තේරුම් ගන්න එක මොහොතේ හටගන්නෙ එක සිතක් පමණක් බව... ඒ කියන්නෙ ඇස කියන සිත හටගන්නවා රූපය එක්කම..  ඒ වෙලාවට කන ශබ්දය ආදී ඉතුරු සියල්ල නැහැ... හටගත්තු ඇස ඒ මොහොතෙම නැති වෙලා ගිහින් තවත් සිතක් හටගන්නවා.. ඒ අලුතෙන් හටගන්න සිත කන කියලා හිතමු.. ඒ කියන්නෙ කන ශබ්දය කියන සිත හටගත්තා.. ඒ වෙලාවට කලින් හටගත්තු ඇස රූපයත් නැහැ අනිත් ඒවත් නැහැ...

මේක ඉතාම වේගෙන් වෙන ක්‍රියාවලියක්.. මෙන්න ඇස මෙන්න කන කියලා හටගෙන නැති වෙන සිත් වෙන් වෙන් කරලා අල්ලගන්න නම් කවදාවත් බැහැ.. හැබැයි වෙන්නෙ ඒ වගේ දෙයක්..  ඒක නුවණින් තේරුම් ගන්න ඕන..  ඒකත් තේරුම් යන්න ඇති කියලා හිතනවා..

ඊලඟට තේරුම් ගමු තව කොටසක්.. ඇස රූපය මේ මොහොතේ හටගත්තා කියලා හිතමු.. රූපය විදිහට තමන්ගෙ ගෙදර දැක්කා..  ඒ ගෙදර දැක්කම තමන්  ඊයෙත් දැකපු , ගිය මාසෙත් දැකපු , ගිය අවුරුද්දෙත් දැකපු තමන් උපන්දා ඉඳලා දැකපු ගෙදර නේද ඒ දැනුත් දකින්නෙ... ඒක ඇත්තටම එහෙම වෙන්න පුළුවන්ද...???

ඊයෙ ගෙදර දැක්කා නම් ඒ දැකපු සිත ඊයෙ ඒ වෙලාවෙ නැති වෙලා ගියා නේද... ගිය මාසෙ ගිය අවුරුද්දේ දැකපු ඒවත් නැති වෙලා ඉවරයි.. ඒත් තාම හමු වෙන්නෙ ඒ අතීතෙ තිබුණු  ගෙදර නේද...??  ඒක වැරදි බව තව ඉස්සරහට තේරුම් යයි..

තව දෙයක් තමයි ඇසට ගෙවල් හමු වෙන්න පුළුවන්ද...?? 
ඇසට ගෝචර වෙන්නෙ වර්ණයක් විතරයි.. වර්ණය කවදාවත් ගෙයක් වෙන්නෙ නැහැ නේද... එතකොට ගෙදර කියලා එකක් හැදෙන්නෙ කොහොමද...??  

ඇසට ආපු වර්ණය කියන සිත හටගෙන නැති වෙනවා... නැති වුනා කියලා නොදන්න නිසා අතීතය කියලා එකක් ඉතුරු වෙනවා..  ඊලඟට කනට ශබ්දය විදිහට ගෙදර කියලා වචනයක් ඇහෙනවා.. ඒකත් අතීතය කියලා එකතු වෙනවා..  මේ ඔක්කොම එකතු වෙන්නෙ මනසෙ..  ගෙදර හැදෙන්නෙ මනසෙ.. 

ඇසට ආපු වර්ණ සටහන එතනම නැති වෙනවා... ඊලඟට ඒ වර්ණය නිසා ආපු වේදනාව සංඥාව අරන් අර අතීතෙ ගෙදර කියලා එකතු උන මතකය මනසින් ගෙනත් දෙනවා..  ඇසට ආපු වර්ණය නැති වෙලා ඉවරයි...ඒත් ඇසට පෙනුනේ ගෙදර කියලා මනසින් ගෙනත් දීමක් වෙන්නෙ... 

මේ ගෙදර , මේ ගස , මේ මල , මේ වාහන කියලා නම් එක්ක කවදාවත් ඇසට කිසිම දෙයක් එන්නෙ නැහැ...  ඇස කන නාසය දිව කය කියන පංච ඉන්ද්‍රියට ආපු දේවල් ඔක්කොම මනසින් අරගෙන ඒ ඔක්කොම එකට එකතු කරනවා.. අන්න එහෙම එකතු කරලා තමයි ලෝකය කියලා එකක් හදන්නෙ.. මනසට වෙනම කොහෙන් වත් දේවල් එන්නෙ නැහැ.. පංච ඉන්ද්‍රිය හරහාම තමයි එන්නෙ..

හිතන්න රසම රස බිරියානි එකක් කනවා කියලා..  දැන් මේකෙ වර්ණය ආවෙ ඇසට , බිරියානි කියලා ඇහුනෙ කනට , සුවඳ කියලා එකක් ආවෙ නාසයට , රස කියලා එකක් ආවෙ දිවට....  එහෙනම් ඇසට බිරියානි පේන්නෙ නැහැ නේද.. දිවට රසක් මිසක් බිරියානි රසක් එන්න බැහැ නේද... නාසයට ගඳ සුවඳ මිසක් බිරියානි සුවඳ කියලා එකක් එන්න බැහැ නේද...  

එක එක ඉන්ද්‍රිය තුලින් ගත්තු සියල්ල එකතු කරගෙන බිරියානි පේනවා , බිරියානි සුවඳ , බිරියානි රස කියලා ඔක්කොම ගේන්නෙ මනස නේද...?? 

ඇස තියෙන වෙලාවට අනිත් ඔක්කොම නැහැ කියලා කලින් කිව්වා.. එක මොහොතෙ තියෙන්නෙ එක සිතක් නම් සිත් ගොඩකින් එකතු උන බිරියානි එකක් මේ මොහොතේ තියෙන්න බැහැ නේද...

ලෝකය කියලා හමු වෙන බාහිර සියල්ල  හටගන්නෙ එකිනෙක එකතු වෙලා මනස තුල කියලා දැන් තේරෙනවාද...?? 
මේ සියල්ල මනසින් මවලා දෙනවා මිසක් ඇත්තටම නැහැ නේද...?? 
ඒකයි ලෝකය සංකල්පයක් කියන්නෙ.. ලෝකෙට ඇලීම නිසා ඇති වෙන කාමයත් සංකල්පයක් කියන්නෙ ඒකයි..

මෙතනට වෙනකම් තේරුම් ගන්න ඇති කියලා හිතනවා...

දැන් මේ කතා කරේ ඇත්තක් එහෙම නෙමෙයි... සමහරු මේ ක්‍රියාවලිය ඇත්ත විදිහට ගන්නවා.. ඒකෙන් අනිත්‍ය දකින්න යනවා.. මේ කිව්වෙ මනසින් ගෙනත් දෙන සංකල්ප ලෝකය ගැන.. . 

මෙන්න මේ සංකල්ප ලෝකය ඇත.

-උපුටා ගැනීමක්.-



#### Back to main page
[back](https://github.com/dinukx/dhamma-notes/blob/main/Reference_list.md)